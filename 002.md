#### Pillola informatica #2

Ripartiamo dalla puntata precedente e facciamo un piccolo recap di un paio di concetti che mi sembra utile tenere sotto mano prima di proseguire col resto. Vediamo velocemente *com'è fatto un computer*, poi, in ultima battuta, iniziamo a parlare di **python** come strumento per scrivere programmi.

In soldoni, senza rifarci troppo a nomi altisonanti della teoria dell'informatica, un computer è fatto, *__a livello logico__*, di 3 *"pezzi"* fondamentali di cui dobbiamo tenere conto quando facciamo i programmi:
- L'**unità di calcolo** (conosciuta anche come *processore* o *CPU*), brutalmente un sasso appiattito coi fulmini dentro. E' il *cervello* ed colui che esegue davvero le istruzioni che vogliamo far fare al computer.

- La **memoria centrale** (la *ram*, il posto in cui il computer tiene tutto quello che sta maneggiando mentre esegue un programma)

- La **memoria di massa** (detta spesso anche storage o "hard disk") è dove vengono salvati i file che possiamo leggere e/o utilizzare.

Quando lo accendiamo, il computer fa letteralmente (anche se descritte MOOOLTO a spanne) questa serie di operazioni:

- Va a cercare nella **memoria di massa** la roba che gli serve per funzionare

- Carica quella roba in **memoria centrale**

- Esegue tutto quello che deve eseguire secondo questa logica:
  - *leggi istruzione*
  - *esegui istruzione*
  - *leggi istruzione*
  - *esegui istruzione*
  - etc. etc.

Ora, un linguaggio come il **C** richiede al programmatore di sapere con un certo grado di dettaglio com'è fatta la struttura logica della memoria centrale e qualche altro dettaglio, ma al momento stiamo parlando di *programmazione* e non di *architettura dei calcolatori*, quindi questa parte, almeno per ora, ce la risparmiamo.

In nostro soccorso viene **python**, che si smazza tutta la gestione della memoria da solo nelle retrovie, col risultato che possiamo preoccuparci di meno di combattere col computer e possiamo concentrarci sul problema che il nostro programma deve risolvere.

La parte difficile della programmazione non è tanto scrivere le azioni che il PC deve fare in sé e per sé, lo è molto di più *__organizzare le informazioni__* del nostro problema in modo tale per cui risulti rappresentabile in modo comprensibile tanto per noi quanto per il computer che, ricordiamolo, è una macchina **stupida**, ed essendo stupido ha bisogno di partire da alcuni elementi fondamentali per rappresentare i dati in modo semplice, starà poi a noi organizzarli in modo opportuno per tirare fuori ragionamenti complessi. Vediamo quindi quali sono i tipi di dato fondamentali che python ci permette di utilizzare per fare quello che ci interessa.
- **Numeri interi** , detti int, che sono i numeri col segno: 3, 4, 5, -1, -2 etc.
- **Numeri reali** , detti float (da floating point, virgola mobile), che sono i numeri con la virgola e anche il segno, rappresentabili in 102308094328 modi diversi, ma ora non ci interessa.
- **Stringhe** , brutalmente "pezzi di testo" racchiusi tra virgolette, queste vengono interpretate alla "parla come mangi" cioè col testo che ci scrivi dentro.
- **Booleani** , variabili binarie che possono assumere "True" o "False" e servono per implementare tutta la logica tradizionale a livello di codice
- **Liste** , sequenze di dati, per esempio una lista di int, sono tanti numeri, messi in fila, che possiamo salvare dentro ad una sola variabile e portarceli in giro tutti insieme.
- **Dizionari** , questo è più complicato, magari lo trattiamo a parte, ma ricordiamoci che c'è.

Ci sono poi i costrutti logici, che sono quelli che ci permettono di esprimere dei "pezzi di ragionamento" che il nostro programma può fare per cambiare comportamento a seconda di alcune condizioni che saremo noi a definire. Ne vediamo **3**:

- Costrutto: **if** *condizione* **:** *allora fai X* **else :** *fai Y* , dovrebbe essere abbastanza 1:1 capire cosa fa, se *__"condizione"__* (che, facendo riferimento alla pillola di ieri, sarà un'espressione che una volta valutata dà un valore booleano) è  verificata, quindi il **booleano** di cui sopra ha valore **True**, allora esegue il pezzo di codice X, al contrario se il booleano ha valore False viene eseguito il pezzo di codice Y.
- Costrutto: **for** , non ne vediamo la sintassi perchè si può fare in un sacco di modi, ma sostanzialmente si scorre un **elenco** e *__per ogni elemento dell'elenco__* si fa ciò che c'è scritto dopo il for, serve quindi per ripetere delle parti di codice per un certo numero di volte. Vediamo un esempio nella prossima pillola, è più semplice di quanto si pensa.
- Costrutto **while** , anche questo serve per ripetere parti di codice, ma invece che scorrere un elenco gli si specifica una **condizione** (come nel caso dell'if) ed il codice che segue viene ripetuto *__finchè tale condizione è vera__*. Nel momento in cui la condizione diventa falsa le ripetizioni cessano ed il programma va avanti. Anche per questo costrutto vediamo un esempio la prossima volta.
