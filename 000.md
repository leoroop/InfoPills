#### **Pillola informatica #0**

Partiamo dal primo *concetto fondamentale* senza il quale non ci sarebbe possibile proseguire col resto:
- un computer è un attrezzo stupido che fa calcoli
- fa sempre e solo ciò che gli si dice di fare.
- è molto molto rapido ad eseguire i suddetti calcoli

Quindi possiamo fargli fare un'infinità di operazioni tutte in fila (per semplicità diciamo una alla volta, non è sempre così ma per quello che ci serve possiamo assumere che le faccia una per una)
Detto ciò viene da sé che scrivere un software non è altro che "dire al pc una serie di calcoli che vogliamo che faccia". Immagino che la domanda sorga spontanea: *\"ok, ma come faccio ?!?\"* . Senza scendere in dettagli che riguardano l'elettronica, ricordiamo al volo che il computer sa ragionare solo **0** ed **1**, il famoso *__codice binario__*. Ci sono tutta una serie di regole poco utili al momento che ci permettono di passare da un linguaggio comprensibile agli umani a quello comprensibile al computer: questo tipo di operazione si chiama compilazione ,  in pratica c'è un software (che con molta fantasia si chiama compilatore) che prende un file di testo (come quelli che vedi nello screenshot di sopra, in particolare quello a sinistra, quello a destra ha regole un po' diverse, ma ci arriviamo fra un attimo) che si occupa di leggere e tradurre quel testo (detto sorgente) in un file fatto di 0 ed 1 comprensibile e pronto per essere eseguito (eseguibile). Questo è quello che succede, per esempio, con i file scritti in linguaggio C (quello dell'esempio), **C++**, **Java** e con tutti quei linguaggi che appartengono alla grande famiglia dei *__linguaggi compilati__*. Quindi, volendo riassumere, succede una cosa di questo tipo:
*Scrivo file sorgente -> compilatore [più altra roba che non ci serve] -> eseguibile -> PC fa girare il programma*.

Diciamo che questo è il modo *\"classico\"* di far le cose, ma la tecnologia evolve ed è successo (già decenni fa) che qualcuno volesse fare le cose in maniera un pochettino più "snella" in un certo senso, quindi menzioniamo quelli che sono i cosiddetti *__linguaggi interpretati__* , l'esempio principe e che hai già sentito nominare (ed è quello dello screenshot a destra) è il **python**, ma tanto per aggiungere un paio di esempi famosi possiamo citare **javascript** e **php**. In questo caso quello che succede è che c'è un software che si chiama interprete che si va a leggere il tuo file sorgente e fa eseguire direttamente i comandi al pc *man mano che li legge*.

I due approcci di cui sopra sono molto diversi ed ognuno presenta i suoi vantaggi ed i suoi svantaggi, ma magari questi li discutiamo quando siamo un po' più dentro l'argomento. Però distinguiamo 2 situazioni abbastanza tipiche in cui si sceglie uno o l'altro approccio. Tenendo conto che non è una legge universale che vale dappertutto, ogni situazione va gestita poi di volta in volta, possiamo dire che:
- Quando hai bisogno di un software che abbia *prestazioni molto elevate* pur facendo un botto di calcoli è molto probabile che la via giusta sia un linguaggio compilato
- Quando hai bisogno di un software da *mettere in campo alla svelta perdendo poco tempo per scriverlo* un linguaggio interpretato ti permette di fare generalmente prima
